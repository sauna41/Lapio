Lauantain piti olla juhlapäivä 19-vuotiaalle Kalle Havumäelle. Hyvä ystävä 
oli tullut Rovaniemeltä asti ja pojat olivat suuntaamassa keikalle 
Helsingin Nosturiin. Päällimmäisenä illasta jäi kuitenkin mieleen 
pettymys, kun helsinkiläinen ravintola käännytti pojat tylysti oveltaan.

Keikkaa ennen Havumäki ja hänen ystävänsä olivat käyneet syömässä 
hampurilaiset ja juomassa limsaa hampurilaisravintolassa. Alkoholia ei 
kumpikaan ollut nauttinut.

Kun Mokoma-yhtyeen keikkaan oli vielä aikaa, päättivät nuoret mennä 
istumaan hetkeksi Nosturia vastapäätä sijaitsevaan 
Hemingway's-ravintolaan. Ravintolan ovella Havumäki hieman kompasteli, 
kuten hänellä vammastaan johtuen on joskus tapana. Ravintolan työntekijä 
oli huomannut kompuroinnin ja tulkinnut nuorten miesten olevan humalassa.

- Hän oli sanonut, että sisääntulo oli sen verran haparoivaa, että te ette 
ole tervetulleita tänne, kertoo Kallen äiti, TV1:n uutistenlukija Marjukka 
Havumäki.


